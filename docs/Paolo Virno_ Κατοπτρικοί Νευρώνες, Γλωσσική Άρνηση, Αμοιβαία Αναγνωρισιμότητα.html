<!DOCTYPE html>
<html lang="el">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Paolo Virno: Κατοπτρικοί Νευρώνες, Γλωσσική Άρνηση, Αμοιβαία Αναγνωρισιμότητα</title>
    <style>
        body {
            font-family: Georgia, 'Times New Roman', serif;
            line-height: 1.6;
            max-width: 800px;
            margin: 40px auto;
            padding: 0 20px;
            background-color: #f9f9f9;
            color: #333;
        }
        h1 {
            text-align: center;
            color: #2c3e50;
            margin-bottom: 10px;
        }
        h2 {
            text-align: center;
            color: #555;
            font-size: 1.2em;
            font-weight: normal;
            margin-top: 0;
            margin-bottom: 30px;
        }
        p {
            text-align: justify;
            margin-bottom: 20px;
        }
        .source {
            font-style: italic;
            color: #666;
            margin-bottom: 40px;
        }
        .bibliography {
            margin-top: 40px;
            padding-top: 20px;
            border-top: 2px solid #ccc;
        }
        .bibliography h3 {
            color: #2c3e50;
        }
        .bibliography p {
            margin-left: 20px;
            text-indent: -20px;
        }
    </style>
</head>
<body>
    <h1>Κατοπτρικοί Νευρώνες, Γλωσσική Άρνηση, Αμοιβαία Αναγνωρισιμότητα</h1>
    <h2>του Paolo Virno</h2>
    
    <p class="source">Μέρος 3 του βιβλίου του Paolo Virno, Multitude between Innovation and Negation (Los Angeles, CA: Semiotext(e), 2008).</p>
    
    <p>Σ' αυτό το δοκίμιο θα μοιρασθώ μαζί σας κάποιες από τις σημειώσεις που έγραψα, καθώς προετοίμαζα ένα μακροσκελέστερο έργο για την γλωσσική άρνηση, και θα εστιασθώ σε τρεις συσχετιζόμενες υποθέσεις. Δεν σκοπεύω να τις συζητήσω στο πλήρες εύρος που αξίζουν. Το μόνο που θα κάνω είναι να προσπαθήσω να προτείνω μια σαφή και ιδιαίτερη διατύπωση αυτών των υποθέσεων. Η πρώτη υπόθεση προέρχεται από το σημαντικό δοκίμιο του Vittorio Gallese, "Η Πολλαπλή Φύση των Διαπροσωπικών Σχέσεων: Αναζήτηση ενός Κοινού Μηχανισμού." Οι άλλες δυο υποθέσεις αφορούν τον ρόλο, που παίζει η λεκτική γλώσσα για τον προσδιορισμό της κοινωνικοποίησης του ανθρώπινου νου.</p>

    <p><strong>Υπόθεση 1.</strong> Η σχέση του ανθρώπινου ζώου με το δικό του είδος εξασφαλίζεται από μια αρχική "δια-υποκειμενικότητα," η οποία προηγείται της ίδιας της συγκρότησης της νόησης του ατόμου. Το "εμείς" υπάρχει ακόμη πιο πριν από την φάση που μιλάμε για ένα αυτό-συνειδητοποιημένο "εγώ." Διανοητές, όπως ο Αριστοτέλης, ο Lev Vygotsky, ο Donald W. Winnicott κι ο Gilbert Simondon, έχουν με ποικίλους τρόπους επιμείνει στην βασική συσχέτιση που υπάρχει μεταξύ των μελών του αυτού είδους. Ο Vittorio Gallese, ένας από τους εφευρέτες των κατοπτρικών νευρώνων, έχει επαναδιατυπώσει αυτή τη συσχέτιση μ' έναν ιδιαίτερα διορατικό τρόπο, συνδέοντάς την με κάποιον εγκεφαλικό μηχανισμό. Για να καταλάβουμε ότι ένα άλλο ανθρώπινο ον υποφέρει ή χαίρεται, αναζητεί τροφή ή καταφύγιο, πρόκειται να μας επιτεθεί ή να μας φιλήσει, δεν χρειαζόμαστε την λεκτική γλώσσα. Ακόμη λιγότερο χρήσιμη είναι η απόδοση, με τρόπο μπαρόκ, των προθέσεων στα μυαλά των άλλων. Το μόνο που απαιτείται είναι η ενεργοποίηση μιας ομάδας νευρώνων, οι οποίοι βρίσκονται μέσα στο κοιλιακό μέρος του κατώτερου μετωπικού λοβού.</p>

    <p><strong>Υπόθεση 2.</strong> Η λεκτική γλώσσα δεν εξυπηρετεί σαν ισχυρό μεγάφωνο αυτήν την προκαταρκτική κοινωνικοποίηση, η οποία, βέβαια, είναι κοινή στον Homo sapiens και σ' άλλα είδη ζώων. Δηλαδή, δεν πρέπει να πιστεύουμε ότι η λεκτική γλώσσα μεγεθύνει κι αρθρώνει, με μια πληθώρα μέσων, τη συναισθηματική ταύτιση των μελών του ίδιου είδους, η οποία εξασφαλίζεται στο επίπεδο των νευρώνων. Αντίθετα, η θεωρητική νόηση προκαλεί ένα ρήγμα στην αρχική συν-αίσθηση ("co-sentire," όπως το ονομάζει ο Franco Lo Piparo), στην οποίαν οφείλουμε την άμεση κατανόηση των δράσεων και των αισθημάτων των άλλων ανθρώπων. Η θεωρητική νόηση δεν επεκτείνει τη νευροφυσιολογική συναισθηματική ταύτιση με γραμμικό τρόπο. Αντίθετα, παρεμβάλλεται σ' αυτήν και, κάποιες φορές, την αναστέλλει. Η λεκτική γλώσσα διακρίνεται από άλλους επικοινωνιακούς κώδικες, όπως κι από την γνωστική προγλωσσική εκτέλεση, επειδή μπορεί να αρνηθεί, να ακυρώσει οποιονδήποτε τύπο σημασιολογικού περιεχόμενου. Ακόμη κι η αντιληπτική ένδειξη ότι "αυτός είναι ένας άνθρωπος," χάνει την ίδια την αδιαψευσιμότητά της, όταν υποβάλλεται κάτω από την λειτουργία της λέξης "όχι" (ή "μη" ή "δεν" κ.λπ.). Η γλώσσα μπολιάζει μ' αρνητικότητα την ζωή των ειδών. Καθιστά δυνατή την αποτυχία της αμοιβαίας αναγνωρισιμότητας. Το γλωσσικό ζώο είναι το είδος, που είναι ικανό να μην αναγνωρίζει τα άλλα μέλη του αυτού είδους.</p>

    <p><strong>Υπόθεση 3.</strong> Η γλώσσα είναι το αντίδοτο στο δηλητήριο, που η ίδια χύνει μέσα στην έμφυτη κοινωνικοποίηση του νου. Πέρα από το ότι μπορεί να ακυρώσει τη νευρωνική συναισθηματική ταύτιση, εν μέρει ή πλήρως, η γλώσσα μπορεί επίσης να εξαλείψει αυτήν την αντίφαση. Η δια-υποκειμενικότητα του ανθρώπινου ζώου, που είναι χαρακτηριστική του είδους, ορίζεται ιδιαίτερα από αυτήν την διπλή δυνατότητα. Η δημόσια σφαίρα αποτελεί το ασταθές αποτέλεσμα της διάλυσης κι επιδιόρθωσης αυτής της δια-υποκειμενικότητας. Με άλλα λόγια, η δημόσια σφαίρα παράγεται από μια άρνηση της άρνησης. Λυπάμαι, αν αυτό διαταράσσει την διαλεκτική ηχώ της τελευταίας έκφρασης, αλλά δεν ξέρω πώς αλλιώς να το πω. Βέβαια, δεν χρειάζεται να πούμε ότι η άρνηση της άρνησης δεν υποκαθιστά την διαρκή προγλωσσική συναισθηματική ταύτιση. Ο κίνδυνος της μη αναγνωρισιμότητας εδραιώνεται, μια και για τα καλά, στη σφαίρα των κοινωνικών διαδράσεων.</p>

    <p><strong>Πορίσματα στην Υπόθεση 1.</strong> Ο Vittorio Gallese γράφει: "Περίπου πριν δέκα χρόνια, ανακαλύφθηκε μια κατηγορία προ-κινητικών νευρώνων στον εγκέφαλο των πιθήκων μακάκα, οι οποίοι ενεργοποιούνται όχι μόνον όταν ο πίθηκος εκτελεί κάποιες χειρονακτικές δράσεις σε σχέση μ' ένα σκοπό, όπως το άρπαγμα αντικειμένων, αλλά κι όταν ο πίθηκος παρατηρεί άλλα άτομα (πίθηκους ή άνθρωπους) να εκτελούν παρόμοιες πράξεις. Τους ονομάσαμε 'κατοπτρικούς νευρώνες'" (Gallese: 522). Η περιοχή του προ-κινητικού κοιλιακού εγκεφαλικού φλοιού του πίθηκου, μέσα στην οποίαν οι αντικατοπτρικοί νευρώνες υλοποιούν την προσομοίωση, είναι η προδιατιθέμενη περιοχή να προγραμματίσει την κινητική συμπεριφορά, "όχι τόσο στις διακριτές φάσεις (για την δύναμη και την κατεύθυνση της επικείμενης κίνησης), αλλά σε αφηρημένες φάσεις, οι οποίες διέπουν την γενική σχέση μεταξύ της ενέργειας και των σκοπών της δράσης" (Napolitano: 62). Το πείραμα έχει επιτυχώς επεκταθεί και σ' ανθρώπους. Η παρουσία των αντικατοπτρικών νευρώνων έχει επίσης διαπιστωθεί και στον ανθρώπινο εγκέφαλο: για την ακρίβεια, οι νευρώνες αυτοί βρίσκονται μέσα στο κοιλιακό μέρος του κατώτερου μετωπικού λοβού, σχηματίζοντας δυο περιοχές, την 44 και την 45, αμφότερες συμπεριλαμβανόμενες μέσα στην περιοχή Broca. Όταν βλέπουμε κάποιον να εκτελεί μια συγκεκριμένη δράση, "οι ίδιοι νευρώνες ενεργοποιούνται στον εγκέφαλό μας, όπως θα ήταν αν εμείς οι ίδιοι εκτελούσαμε την ίδια δράση" (ibid: 62). Αυτή είναι η νευροφυσιολογική βάση, η οποία μας επιτρέπει να αναγνωρίζουμε αμέσως τις συγκινησιακές τονικότητες των μελών του αυτού είδους με μας και να συμπεραίνουμε τους σκοπούς των δράσεων τους.</p>

    <p>Οι κατοπτρικοί νευρώνες, σύμφωνα με τον Gallese, συνιστούν το βιολογικό υπόβαθρο της κοινωνικοποίησης του ανθρώπινου νου. Καταλαβαίνω την λύπη ενός άλλου ανθρώπου με το να απομιμούμαι τη συμπεριφορά του στο νευρωνικό επίπεδο, χάρη στην έναρξη μιας διαδικασίας νευρικής ενεργοποίησης των ίδιων των δακρυγόνων αδένων του δικού μου σώματος. Αυτήν την αυτόματη κι ακούσια συν-αίσθηση ο Gallese την ονομάζει "ενσώματη προσομοίωση." Οι διαδράσεις ενός σωματικού οργανισμού με τον κόσμο είναι ριζικά δημόσιες, πάντοτε κοινές μεταξύ των άλλων μελών του αυτού είδους. Η δια-υποκειμενικότητα, οπωσδήποτε, προηγείται του σχηματισμού των ατομικών υποκείμενων: δεν μπορεί να εξηγηθεί μέσω των γνωστικών μοντέλων που χρησιμοποιούν τα ατομικά υποκείμενα. Στην εξέλιξη των διαπροσωπικών σχέσεών μας, ένα μεγάλο μέρος εκείνου που συνήθως αποδίδουμε στην υποτιθέμενη δυνατότητά μας να διατυπώνουμε θεωρίες για τη νόηση των άλλων, στην πραγματικότητα, παράγεται από λιγότερο "διανοητικούς" μηχανισμούς. Αυτή η δυνατότητα είναι απλώς το αποτέλεσμα μιας ικανότητας να δημιουργούμε έναν χώρο "με κέντρο εμάς," όπως εξηγεί ο Gallese, ικανότητα η οποία είναι κοινή σε όλους τους άνθρωπους. Η δημιουργία αυτού του κοινού χώρου υποτίθεται ότι είναι το αποτέλεσμα της δραστηριότητας της ενσώματης προσομοίωσης, η οποία ορίζεται, αλλιώς, με υπο-ατομικούς όρους, σαν η δραστηριότητα των κατοπτρικών νευρώνων, που μας επιτρέπει να αναπαράγουμε το ίδιο το νευρωνικό υπόστρωμα των εκτελούμενων και παρατηρούμενων δράσεων, αισθήσεων και συγκινήσεων, τις οποίες βιώνουμε προσωπικά ή παρατηρούμε να βιώνουν οι άλλοι.</p>

    <p>Η ταυτοποίηση του "χώρου με κέντρο εμάς" – ενός χώρου, όπου το "εμείς" δεν εξισώνεται μ' ένα πλήθος από πολλά καλώς ορισμένα "εγώ," αλλά, αντιθέτως, υποδηλώνει ένα προ-ατομικό ή υπο-προσωπικό πλαίσιο – είναι, από φιλοσοφικής άποψης, το κρίσιμο σημείο του στοχασμού του Gallese. Ο Σοβιετικός ψυχολόγος Vygotsky κι ο Άγγλος ψυχαναλυτής Winnicott έχουν ρίξει φως στο ίδιο ζήτημα, αν και μέσω άλλων επιχειρημάτων και με διαφορετική ορολογία. Για τον Vygotsky, ο ατομικός νους, αντί να αποτελεί ένα καθορισμένο σημείο άφιξης, είναι το αποτέλεσμα μιας διαδικασίας διαφοροποίησης, η οποία λαμβάνει χώρα μέσα στην αρχική σφαίρα της κοινωνικοποίησης: "Η πραγματική κίνηση της διαδικασίας της ανάπτυξης του νηπιακού νου εξάγεται από το άτομο προς το κοινωνικοποιούμενο υποκείμενο και όχι από το κοινωνικό προς το ατομικό" (Vygotsky: 60). Για τον Winnicott, στην πρότερη παιδική ηλικία κυριαρχεί μια ενδιάμεση περιοχή μεταξύ του 'εγώ' και του 'μη εγώ' (η περιοχή των ονομαζόμενων "μεταβατικών φαινόμενων"): η περιοχή αυτή δεν συνδέει δυο πλήρως σχηματισμένες οντότητες. Αντίθετα, καθιστά δυνατή την επακόλουθη διαμόρφωσή τους σαν ένα ζευγάρι δυο διακριτών πόλων. Επομένως, η σχέση αυτή προχρονολογείται των συσχετιζόμενων όρων (Winnicott: 1-8). Το σημαντικό γεγονός (για τον Winnicott, αλλά και για τον Gallese) είναι ότι αυτό το αδιαφοροποίητο κατώφλι, δηλαδή, αυτός ο προκαταρκτικός "χώρος με κέντρο εμάς," δεν είναι απλώς ένα οντογενετικό επεισόδιο, το οποίο αφήνουμε πίσω μας. Μάλλον είναι η μόνιμη συνθήκη των κοινωνικών διαδράσεων. Όπως παρατηρεί ο Gallese: "Ο κοινός δια-υποκειμενικός χώρος, μέσα στον οποίον ζούμε από την γέννησή μας, συνεχίζει να συγκροτεί ένα ουσιαστικό τμήμα του σημασιολογικού χώρου μας" (Gallese: 522). Δεν είναι τώρα ο κατάλληλος χρόνος, για να ασχοληθούμε με την απρόσμενη σύγκλιση των απόψεων τόσο διαφορετικών συγγραφέων. Αλλά όμως, πρέπει να θεωρήσουμε αυτή τη σύγκλιση σαν ένα χρήσιμο σύμπτωμα μιας αντικειμενικής θεωρητικής αναγκαιότητας.</p>

    <p>Η θέση του Gallese συμπυκνώνεται σ' αυτήν την πρόταση: "η απουσία ενός αυτο-συνειδητοποιημένου υποκείμενου δεν αποκλείει ... τη συγκρότηση ενός πρωτόγονου 'ενδιάμεσου χώρου μεταξύ του εαυτού μας και των άλλων,' μιας παράδοξης μορφής δια-υποκειμενικότητας χωρίς υποκείμενα" (ibid: 518 [η πλαγιαστή γραφή είναι του Virno]). Αυτή η μάλλον ρηξικέλευθη διατύπωση έρχεται σε πλήρη αντίθεση με την έννοια του εγωκεντρικού (ή μάλλον σολιψιστικού) προσομοιωτισμού, σύμφωνα με την οποίαν το ανθρώπινο ζώο είναι επιρρεπές να γενικεύει για άλλα άτομα αυτά που έμαθε από μόνο του. Στην παραπάνω παράθεση της φράσης του Gallese, θεωρείται δεδομένο το γεγονός ότι η προσομοίωση αρχίζει να λειτουργεί από πολύ πιο πριν το σχηματισμό του ανθρώπινου νου, του νου που μπορεί να μαθαίνει, να σχεδιάζει κ.λπ. Η αληθινή αξία αυτής της τοποθέτησης βρίσκεται στο ότι διαλύει πολλές πλεονασματικές έννοιες: αποτελεί ένα γνήσιο "ξυράφι του Ockham," θα έλεγαν οι ιστορικοί της φιλοσοφίας. Είναι πλήρως αντιφατικό να αποδίδουμε στη λεκτική γλώσσα την άμεση συναισθηματική ταύτιση μεταξύ των μελών ενός είδους, η οποία πραγματώνεται από τους κατοπτρικούς νευρώνες ακόμη και χωρίς να υπάρχουν τα "αυτο-συνειδητοποιημένα υποκείμενα." Όταν "εκτιθέμεσθε στις συμπεριφορές των άλλων ... σπάνια εμπλεκόμαστε σε σαφείς κι εσκεμμένες ερμηνευτικές πράξεις." Δηλαδή, δεν υπάρχει καμιά ανάγκη να μεταφράζουμε την αισθητηριακή πληροφορία σε "μια σειρά από διανοητικές αναπαραστάσεις, που μοιράζονται, μαζί με την γλώσσα, το ίδιο θεωρητικό σχήμα" (ibid: 520). Αλλά είναι ακόμη περισσότερο αντιφατικό να επικαλούμαστε μια σειρά από μετα-νευρωνικές και προ-γλωσσικές έννοιες-φαντάσματα, οι οποίες βρίσκονται στη μέση μεταξύ των κατοπτρικών νευρώνων και της λεκτικής γλώσσας κι αδυνατούν να ερμηνεύσουν και τα δυο, και την εγκεφαλική προσομοίωση και την θεωρία. Η θέση του Gallese αποδίδει τα του Καίσαρος τω Καίσαρι: στη νευροφυσιολογία, αυτό που είναι νευροφυσιολογικό, και στην γλωσσολογία, αυτό που είναι γλωσσικό. Με τον τρόπο αυτό, η θέση αυτή κάνει τη ζωή δύσκολη για τους παράλογους διεκδικητές. Για να εξηγήσει τις κοινωνικές σχέσεις, θεωρεί απόλυτα περιττό, για παράδειγμα, να υποθέσει ότι κάθε ανθρώπινο ζώο κατέχει μια υπονοούμενη "θεωρία του νου" – δηλαδή, το να υποθέσει ότι ο κάθε άνθρωπος είναι ικανός να αναπαραστήσει στον εαυτό του τις αναπαραστάσεις των άλλων ανθρώπων. "Αν, ενώ βρίσκομαι σ' ένα μπαρ, βλέπω κάποιον άνθρωπο να πιάνει ένα ποτήρι μπύρας, αμέσως θα αναγνωρίσω ότι αυτός ο άνθρωπος πρόκειται να πιει μπύρα από το ποτήρι του. Το ζήτημα είναι: πώς το κάνω αυτό; Για να ερμηνεύσω τη συμπεριφορά του άτομου, που κάθεται δίπλα μου στο μπαρ, πρέπει να μεταφράσω τις βιολογικές κινήσεις του σε μια σειρά από διανοητικές αναπαραστάσεις αναφορικά με την επιθυμία του να πιει μπύρα, την πεποίθησή του ότι το ποτήρι πάνω στο τραπέζι είναι πράγματι γεμάτο με μπύρα και την πρόθεσή του να το φέρει στο στόμα του, για να πιει τη μπύρα απ' αυτό ... Νομίζω ότι η υποστηριζόμενη άποψη από τον κλασικό γνωστικισμό, σύμφωνα με την οποίαν η ικανότητά μας να καταλαβαίνουμε τις προθέσεις, που προσδιορίζουν τη συμπεριφορά των άλλων, καθορίζεται αποκλειστικά και μόνο από τις μετα-αναπαραστάσεις, που δημιουργούνται από την απόδοση υποθετικών διαθέσεων στους άλλους, είναι ανυπόστατη από βιολογικής πλευράς" (ibid: 520).</p>

    <p><strong>Πορίσματα στην Υπόθεση 2.</strong> Η λειτουργία των κατοπτρικών νευρώνων συνδέει την ανθρώπινη κοινωνικοποίηση με την κοινωνικοποίηση των άλλων ζωικών ειδών. Επιπλέον όμως, χρειάζεται να εστιασθούμε στο που βρίσκεται η διαχωριστική γραμμή μεταξύ του πρώτου και του δεύτερου και στο από τι αποτελείται αυτή η γραμμή. Ας παραθέσουμε πάλι τον Gallese: "Όπως καταδεικνύεται από ένα εντυπωσιακό πλήθος συγκλινόντων νευρο-επιστημονικών δεδομένων, υπάρχει κάποιο βασικό επίπεδο των διαπροσωπικών διαδράσεών μας, στο οποίο δεν γίνεται καμιά φανερή χρήση των υποθετικών διαθέσεων" (Gallese: 525). Συμφωνώ. Αλλά ποια είναι τα αποτελέσματα του μπολιάσματος, που επιτελεί η λεκτική γλώσσα πάνω σ' αυτό το "βασικό επίπεδο"; Είναι οι υποθετικές διαθέσεις (απόψεις, προϋποθέσεις, εικασίες κ.λπ.) σύμφωνες με κι ενισχύουν την προσομοίωση, που έχει ήδη υλοποιηθεί από τους κατοπτρικούς νευρώνες; Ή, αντίθετα, διαταράζουν και περιορίζουν την εμβέλεια της προσομοίωσης; Τείνω κατηγορηματικά προς το δεύτερο. Δεν έχω καμία αμφιβολία για την ύπαρξη ενός "βασικού επίπεδου" κοινωνικοποίησης: εφόσον βέβαια αυτό είναι προσαραγμένο αποκλειστικά μέσα στη σφαίρα της νευροφυσιολογίας. Από την άλλη όμως μεριά, μου φαίνεται αβάσιμος ο εναγκαλισμός με την άλλη ιδέα, ότι η λεκτική νόηση περιορίζεται σε μια διακοσμητική κι εξεγευνιστική λειτουργία για τον "χώρο με κέντρο εμάς," όπως αυτός καθορίζεται στον χρόνο από τους κατοπτρικούς νευρώνες. Μάλλον πιστεύω ότι η γλώσσα αντιδρά καταστροφικά πάνω σ' αυτόν τον "χώρο," διαλύοντας την αρχική συμπαγότητά του. Η ιδιαίτερη του είδους κοινωνικοποίηση του ανθρώπινου νου χαρακτηρίζεται από μια τέτοια ανάδραση. Με άλλα λόγια: αυτή η κοινωνικοποίηση βεβαίως προδιαγράφεται από τη συνύφανση, αλλά επίσης και μέσω μιας διαρκούς έντασης κι ορισμένων διακλαδώσεων, μεταξύ της νευρωνικής συν-αίσθησης και της θεωρητικής νόησης.</p>

    <p>Κάθε νατουραλιστής στοχαστής οφείλει να παραδεχθεί ένα δεδομένο γεγονός: το ανθρώπινο ζώο είναι ικανό να μην αναγνωρίζει ότι ένα άλλο ανθρώπινο ζώο είναι μέλος του αυτού είδους. Οι ακραίες περιπτώσεις, από τον κανιβαλισμό ως το Άουσβιτς, επιβεβαιώνουν επίμονα μια τέτοια μόνιμη δυνατότητα. Η δυνατότητα αυτή εκδηλώνεται κυρίως μ' ένα συγκρατημένο τρόπο, παρεμβαλλόμενη σε θαμπές και συγκαλυμμένες εμφανίσεις μέσα στις ρωγμές της καθημερινής επικοινωνίας. Τοποθετημένη στα όρια των κοινωνικών διαδράσεων, η δυνατότητα της μη αναγνωρισιμότητας προκαλεί αντίκτυπους επίσης και μέσα στον ίδιο τον δικό της πυρήνα, διεισδύοντας και μέσα σ' ολόκληρο τον ίδιο τον δικό της ιστό.</p>

    <p>Η άρνηση είναι μόνο μια λεκτική λειτουργία, εφόσον βέβαια δεν μας απασχολούν οι μεταφορικές ή οι απλώς απρόσεκτες χρήσεις του όρου (σύμφωνα με τις οποίες, ακόμη και μια μπουνιά θα μπορούσε, με τον τρόπο της, να θεωρηθεί σαν μορφή άρνησης). Λέγοντας άσπρο, δεν σημαίνει ότι αρνούμαι το μαύρο. Το αρνούμαι αν και μόνον αν πω "όχι μαύρο." Το διακριτικό χαρακτηριστικό της γλωσσικής άρνησης (αλλά, επαναλαμβάνω, αυτό το τελευταίο επίθετο είναι πλεοναστικό) βρίσκεται στην διατύπωση, όμως με αντεστραμμένο αλγεβρικό πρόσημο, ενός και του αυτού σημασιολογικού περιεχόμενου. Όταν το "όχι" (ή το "μη" ή το "δεν" κ.λπ.) μπαίνει μπροστά από ένα γλωσσικό σύνταγμα, αυτό συνεχίζει να εκφράζει το πράγμα ή το γεγονός, για το οποίο μιλάμε, με πλήρη συνέπεια. Το πράγμα ή το γεγονός συνεχίζουν να εννοούνται κι, επομένως, να διατηρούνται σαν σημαινόμενα, τον ίδιο χρόνο που (λεκτικά) καταργούνται. Ας υποθέσουμε ότι ο αξιωματικός των SS σκέφτεται το εξής: "τα δάκρυα αυτού του γέρου Εβραίου δεν είναι ανθρώπινα." Η υπόθεσή του, ταυτόχρονα, διατηρεί και καταργεί τη συναισθηματική ταύτιση, που παράγεται από την "ενσώματη προσομοίωση." Την διατηρεί, με την έννοια ότι εδώ έχουμε να κάνουμε με τα δάκρυα ενός μέλους του αυτού είδους κι όχι απλώς με κάποια μορφή υγρότητας ή υγρασίας, που βγαίνει από τα μάτια. Καταργεί αυτή τη συναισθηματική ταύτιση με το να αφαιρεί από τα δάκρυα του γέρου εκείνο το ανθρώπινο χαρακτηριστικό, το οποίο ήταν εξυπακουόμενο στην άμεση αντίληψη-προσδιορισμό αυτών των δακρύων σαν τα "δάκρυα ενός γέρου." Με βάση μόνο αυτή την δυνατότητα, την δυνατότητα να μπορούμε να ακυρώνουμε αυτό που παραδεχόμαστε ή, ειδικότερα, να μπορούμε να καταργούμε κάτι ταυτόχρονα διατηρώντας το, μπορεί η γλωσσική άρνηση να παρεμβληθεί καταστροφικά πάνω σ' έναν "υπο-ατομικό" βιολογικό μηχανισμό, όπως το μηχανισμό της νευρωνικής συν-αίσθησης. Βέβαια, η άρνηση (που έχει στενή σχέση με την δυάδα αληθινό/ψεύτικο και με τους τρόπους ύπαρξης του δυνατού) δεν μπορεί να εμποδίζει την ενεργοποίηση των κατοπτρικών νευρώνων. Αλλά καθιστά το νόημα των νευρώνων αυτών να είναι κάτι το διφορούμενο και το αντιστρεπτό. Ο αξιωματικός Ναζί μπορεί να θεωρεί ότι ο γέρος Εβραίος είναι ένα "μη ανθρώπινο" ον, ακόμη κι όταν καταλαβαίνει πλήρως τα συναισθήματα του γέρου μέσω της προσομοιωτικής ταυτοποίησης. Η λεκτική νόηση αποσταθεροποιεί τη συναισθηματική ταύτιση μεταξύ μελών του αυτού είδους: με την έννοια αυτή, δημιουργεί τις συνθήκες γι' αυτό που ο Καντ ονόμαζε "ριζικό κακό."</p>

    <p>Η Υπόθεση 2 χρησιμεύει σαν η προκείμενη ενός πλήθους εννοιολογικών κι εμπειρικών διερευνήσεων. Ίσως προσφέρει το κλειδί για μια ασυνήθιστη ανάγνωση ενός από τα πλέον ξακουστά κείμενα, που γράφηκαν ως τώρα πάνω στο θέμα του κοινωνικού νου: το Τέταρτο Κεφάλαιο της Φαινομενολογίας του Πνεύματος του Hegel, το οποίο, στην πραγματικότητα, είναι αφιερωμένο στην "αλήθεια του αυταπόδεικτου." Έχει γίνει ευρέως αποδεκτό ότι οι σελίδες αυτού του κεφάλαιου παρουσιάζουν μια ιστορία με χέπυ εντ, ότι περιγράφουν τους τρόπους με τους οποίους η αμοιβαία αναγνωρισιμότητα μπορεί, στο τέλος, να επιτευχθεί, αφού όμως προηγουμένως ξεπερασθούν πολλαπλά δραματικά εμπόδια. Για μένα, αυτή είναι μια παρερμηνεία. Ακόμη κι αν απλώς φυλλομετρήσουμε τις σελίδες του Τέταρτου Κεφάλαιου, αλλά χωρίς καμιά προκατάληψη (αν μη τι άλλο, κρύβοντας το βιβλίο του Hegel πίσω από το τελευταίο έργο του Churchland, για να αποφύγουμε να κάνουμε κακή εντύπωση), αμέσως θα αναγνωρίσουμε ότι το Τέταρτο Κεφάλαιο του Hegel επιχειρεί να ερμηνεύσει τους διάφορους τρόπους με τους οποίους η αμοιβαία αναγνωρισιμότητα μεταξύ ομιλούντων ζώων μπορεί να αποτύχει. Ο Hegel παρουσιάζει έναν πλούσιο κατάλογο από ματ και χτυπήματα στα τυφλά: την επίθεση που εξαλείφει κάθε συναισθηματική ταύτιση και μας σέρνει προς την γενική καταστροφή, τη μονόπλευρη αναγνώριση του αφέντη από τη μεριά του υπηρέτη, την βαθμιαία χειραφέτηση του υποτελούς μη ανθρώπινου όντος, το οποίο, με τη σειρά του, αρνείται να αναγνωρίσει σαν ανθρώπινο ον εκείνον που προηγούμενα δεν αναγνώριζε το ίδιο και, τελικά, τη σαρκαστική στέψη μιας ολόκληρης διαδρομής, της "δυστυχισμένης συνείδησης," που εσωτερικοποιεί την έμφυτη αρνητικότητα των κοινωνικών σχέσεων, έως ότου κάποια αδιέξοδη απορία και μια δυσλειτουργία γίνουν ένας χρόνιος τρόπος ζωής. Θα μπορούσε επίσης να πει κανείς: ο Hegel, σκιαγραφώντας μια τέτοια αλυσίδα ορατών αποτυχιών, δείχνει πώς ένα ζωντανό ον, που σκέφτεται με λέξεις, μπορεί να εξασθενίσει και κάποτε και να μετατρέψει σε παιχνίδι της τύχης την άμεση συναισθηματική ταύτιση μεταξύ μελών του αυτού είδους, που παράγεται από τους κατοπτρικούς νευρώνες. Ακόμη κι όταν το ανθρώπινο ζώο αποκωδικοποιεί αμέσως τα συναισθήματα και τους σκοπούς άλλων μελών του αυτού είδους, χάρη σε κάποιο νευροφυσιολογικό μηχανισμό, αυτό το ανθρώπινο ον είναι επίσης ικανό να αρνηθεί τη συγγένεια με το άλλο πρόσωπο. Η δυνατότητα της μη αναγνωρισιμότητας: εδώ βρίσκεται η συνεισφορά του Hegel σε μια νατουραλιστική (μολονότι καθόλου ειδυλλιακή) αναγνώριση της χαρακτηριστικής του είδους κοινωνικοποίησης του Homo sapiens.</p>

    <p>Μέσα στο εύρος της εννοιολογικής κι εμπειρικής έρευνας, που μπορεί να αναπτυχθεί πάνω στην βάση της Υπόθεσης 2, η διερεύνηση της γλωσσικής άρνησης ξεχωρίζει περίοπτα, όπως ξέρουμε καλά. Δεν υπάρχουν πολλοί σύγχρονοι μελετητές της λογικής, που να έχουν μελετήσει ανοιχτά αυτήν την άρνηση, δηλαδή, αποφεύγοντας την ανάγκη να την δουν σαν ένα πρωταρχικό λογικό πρόσημο. Σε σχέση τώρα με τους γλωσσολόγους, πέρα από την προώθηση του Benveniste ορισμένων ραψωδικών περιγραφών, θα όφειλε κανείς να διάβαζε προσεκτικά (ή να ξαναδιάβαζε με προσοχή) τα δοκίμια του Culioli για τις ποικίλες μορφές που παίρνει η άρνηση στις ιστορικο-φυσικές γλώσσες. Όμως, η πλέον υποσχόμενη βιβλιογραφία πάνω σ' αυτό το θέμα υπάρχει στις έρευνες των πειραματικών ψυχολόγων και στα κείμενα της μεταφυσικής παράδοσης. Αναφορικά με την πρώτη ομάδα ερευνών, θα περιορισθώ να υπενθυμίσω εδώ τις αναλύσεις των σχέσεων μεταξύ κατάφασης κι άρνησης στη νηπιακή νόηση, που παρήχθησαν από τον Piaget και τους συνεργάτες του. Αναφορικά με την δεύτερη ομάδα κειμένων, το φρούριο που πρέπει να κατακτηθεί είναι και παραμένει για χρόνια να είναι ο Σοφιστής του Πλάτωνα.</p>

    <p>Μου φαίνεται ότι το θεωρητικό επίκεντρο του διάλογου του Πλάτωνα, η συνοπτική συζήτηση για το πώς μπορούμε να αρνηθούμε εκείνο που υπάρχει και να διαβεβαιώσουμε εκείνο που δεν υπάρχει, περιγράφει με σχολαστικό τρόπο ένα οντογενετικό ορόσημο. Ο μετασχηματισμός, που προκαλείται στα πρώτα χρόνια της ζωής από το μπόλιασμα της λεκτικής γλώσσας πάνω σε προηγούμενες μορφές νόησης, εξετάζεται στον διάλογο αυτό με διεξοδικές λεπτομέρειες. Η δυνατότητα της άρνησης, της διαβεβαίωσης του εσφαλμένου, της καλλιέργειας των ζωντανών σχέσεων με το ανύπαρκτο, δεν μπορεί να θεωρείται δεδομένη. Μάλλον παροτρύνει μια γνήσια εμπειρία της κατάπληξης και θέτει κάποια ακανθώδη ερωτήματα: "... το να πεις κάτι που δεν είναι ακόμη αληθινό – όλες αυτές οι εκφράσεις ήσαν πάντοτε κι ακόμη είναι βαθιά μπλεγμένες με την αβεβαιότητα. Είναι εξαιρετικά δύσκολο, Θεαίτητε, να βρούμε τους σωστούς όρους, με τους οποίους θα μπορούσε κανείς να πει ή να σκεφθεί ότι τα ψέματα έχουν μια πραγματική ύπαρξη, χωρίς να πιαστεί σ' αντίφαση από την ίδια την άρθρωση τέτοιων λόγων" (Plato: 979). Ο Σοφιστής είναι ίσως το μόνο φιλοσοφικό έργο, το οποίο αναλογίζεται με σοβαρότητα πάνω στην τραυματική έλευση του "όχι" (ή του "μη" ή του "δεν" κ.λπ.) στην ζωή των ανθρώπων. Με κάποια έννοια, το κείμενο του Πλάτωνα προβληματίζεται για το τι θα συνέβαινε, όταν ένα παιδί, σε κάποια φάση της ανάπτυξής του, μπορέσει να πει της μητέρας του, σ' ένα ξέσπασμα θυμού, "Δεν είσαι η μητέρα μου." Η πρώτη κι η πλέον κρίσιμη ανακάλυψη του κάθε πρωτόπειρου συνομιλητή είναι η ικανότητα να λεει τα πράγματα, όπως δεν είναι: ακριβώς αυτό είναι το προσόν, το οποίο συνεπάγεται μια διακοπή των προ-γλωσσικών ένστικτων, που επιτρέπει την παραβίαση, μέχρι κάποιου βαθμού, της νευρωνικής συν-αίσθησης.</p>

    <p>Η πιστή απεικόνιση της οντογενετικής φάσης της ανάπτυξης του ανθρώπου, καθώς επίσης και το ζήτημα της συνεχούς επικαιρότητάς της, δεν αποτελούν τα μόνα κίνητρα, για να ανατρέξει κανείς στο Σοφιστή, όταν συζητά για την κοινωνική νόηση – φυσικά, ως νατουραλιστής. Μπορούμε να πούμε κι άλλα. Είναι μάλλον αρκετά γνωστό το γεγονός ότι, για τον Πλάτωνα, με την άρνηση ενός κατηγορήματος εννοείται η διαβεβαίωση ότι το αντικείμενο του λόγου (discourse) είναι "διαφορετικό" (έτερον) ως προς τις ιδιότητες που αποδίδονται στο αντικείμενο από το κατηγόρημα. Η ετερογένεια δεν έχει τίποτε να κάνει με την αντιθετικότητα: "Έτσι, όταν ισχυρίζεται κανείς πως αρνητικό σημαίνει αντίθετο, δεν θα συμφωνήσουμε μαζί του και δεν θα μπορούσαμε να αποδεχθούμε κάτι τέτοιο – ότι, δηλαδή, με την λέξη "όχι" (ή "μη" ή "δεν" κ.λπ.) δηλώνεται κάτι το διαφορετικό από τις λέξεις, οι οποίες τις ακολουθούν ή, μάλλον, από τα πράγματα, τα οποία εννοούνται από τις λέξεις, που προφέρονται μετά από έναν αρνητικό όρο" (ibid: 1004). Όταν λεω "όχι όμορφο," δεν σημαίνει ότι λεω "άσχημο." Διότι αφήνω την πόρτα ανοιχτή σε μια δυνητική σειρά διαφορετικών κατηγορημάτων: "κόκκινο," "βαρετό," "ευγενικό" κ.λπ. Αυτά τα άλλα κατηγορήματα δεν είναι ασυμβίβαστα με το αρνούμενο κατηγόρημα, δηλαδή, με το "όμορφο": μέσα σ' ένα διαφορετικό δηλωτικό πλαίσιο, μπορούν να συσχετισθούν με το αρνούμενο κατηγόρημα. Το έτερον, το οποίον όντως δείχνει ποιο είναι το διακύβευμα της γλωσσικής άρνησης, μας βοηθά να κατανοήσουμε την δυναμική της μη αναγνωρισιμότητας μεταξύ ανθρώπων. Ο αξιωματικός Ναζί, που λεει ότι "Δεν είναι άνθρωπος" ο δυστυχής γέρος Εβραίος, δεν εννοεί το αντίθετο του "άνθρωπου" (δεν πιστεύει ότι βρίσκεται μπροστά σε μια γάτα ή σ' ένα φυτό). Εννοεί κάτι το διαφορετικό από το "άνθρωπος" (ή το "ανθρώπινο"): για παράδειγμα, "κάποιον που είναι εντελώς νωθρός και παθητικός," "στερούμενο κάθε αξιοπρέπειας," "κάποιον που εκφράζεται μόνο μέσα από άναρθρους οδυρμούς." Κανείς δεν μπορεί να ισχυριστεί ότι ο Εβραίος (ή ο Άραβας, στην περίπτωση της Oriana Fallaci) είναι το λογικό αντίθετο του κατηγορήματος "άνθρωπος" (ή "ανθρώπινο"), αφού οι κατοπτρικοί νευρώνες πιστοποιούν πως το εν λόγω ζωντανό ον ανήκει στο ίδιο είδος με τον παρατηρητή του. Αντίθετα, η μη αναγνωρισιμότητα έχει τις ρίζες της στην γλωσσική δυνατότητα της επίκλησης μιας ετερότητας, η οποία, όντας από μόνη της δυνητική κι απροσδιόριστη, την κάθε στιγμή μπορεί να περιγραφεί με το να καταφεύγει κανείς σε κάποια ιδιότητα ενδεχομενικότητας (για παράδειγμα, στην έμπρακτη συμπεριφορά του Εβραίου ή του Άραβα). Όταν ένα παιδί λεει της μητέρας του "Δεν είσαι η μητέρα μου," στην πραγματικότητα, το παιδί λεει ότι αυτή δεν είναι αυτό που αναμφισβήτητα είναι, όμως, κάτω από άλλες πλευρές της αντίληψής του. Το παιδί τότε εξοικειώνεται καλύτερα με την έννοια του ετέρου, με την έννοια του "διαφορετικού." Έτσι, κι ο Ναζί κι η Oriana Fallaci επιδεικνύουν τη στυγερή μορφή της ίδιας εξοικείωσης.</p>

    <p><strong>Πορίσματα στην Υπόθεση 3.</strong> Η γλώσσα δεν εκπολιτίζει την επιθετικότητα μεταξύ ενός είδους. Μάλλον, την ριζοσπαστικοποιεί πέραν από κάθε μέτρο, οδηγώντας στο ακραίο όριο της μη αναγνωρισιμότητας μεταξύ των μελών του αυτού είδους. Είναι σίγουρα θεμιτό να πούμε ότι η θεωρητική νόηση αναδιαμορφώνει, από το κεφάλι ως τα πόδια, τη νευροφυσιολογική συν-αίσθηση. Πλην όμως μιας ουσιαστικής λεπτομέρειας: το "αναδιαμορφώνει" σημαίνει, πάνω απ' όλα, ότι η θεωρητική νόηση μειώνει σιγά-σιγά την αρχική βεβαιότητα της συν-αίσθησης. Αυτή η τραγική εσωτερική διάβρωση ανοίγει τον δρόμο σε μια πολύπλοκη κι εύπλαστη κοινωνικοποίηση, συναποτελούμενη από υποσχέσεις, κανόνες, συμφωνίες και συλλογικές προσπάθειες. Θα ήταν λάθος να πιστεύαμε ότι ο λόγος (discourse), που αποσκοπεί στην πειθώ των συνομιλητών, αποτελεί την "πολιτιστική" επέκταση της "φυσικής" συναισθηματικής ταύτισης, η οποία εξ αρχής είναι θεμελιωμένη πάνω στους κατοπτρικούς νευρώνες. Ο πειστικός λόγος δεν είναι διόλου η φυσική απάντηση στον τραυματισμό της νευροφυσιολογικής συναισθηματικής εμπάθειας, που επιτελείται από την γλωσσική άρνηση. Η ρητορική επιχειρηματολογία, μ' όλη την εκφραστική επιτηδειότητά της, εσωτερικεύει την δυνατότητα της μη αναγνωρισιμότητας και την παρεμποδίζει συνεχώς κι αδιαλείπτως. Δεν κάνει τίποτε άλλο παρά να προξενεί, μέσω καθαρών θεωριών, τη μερική απενεργοποίηση της συν-αίσθησης, ορμώμενη από τις αξιώσεις της θεωρητικής νόησης. Στην 23η και την 25η παράγραφο των Φιλοσοφικών Ερευνών του, ο Wittgenstein λεει ότι η "φυσική ιστορία" του είδους μας περιλαμβάνει (επίσης) κι ένα πλήθος γλωσσικών πρακτικών: εντολές, ερωτήσεις, διηγήσεις, συζητήσεις, επεξεργασίες υποθέσεων και θεωριών, αστεϊσμούς, ευχαριστίες, αναθεματισμούς, αποχαιρετισμούς κ.λπ. Έτσι, λοιπόν, αυτές οι γλωσσικές πρακτικές κρατούν κάτω από τον έλεγχο τους την αρνητικότητα, που μπολιάζεται μέσα στην ζωική ζωή από την ίδια την λεκτική γλώσσα: ρεγουλάρουν την χρήση του "όχι" (ή του "μη" ή του "δεν" κ.λπ.) και περιορίζουν την εμβέλεια του ετέρου. Με λίγα λόγια, καθιστούν δυνατή την αμοιβαία αναγνωρισιμότητα μεταξύ ζώντων όντων, τα οποία διαφορετικά δεν θα μπορούσαν να αναγνωριστούν μεταξύ τους.</p>

    <p>Το κέντρο βάρους της τυπικά ανθρώπινης δημόσιας σφαίρας βρίσκεται μέσα στην άρνηση της άρνησης: είναι ένα "όχι" (ή "μη" ή "δεν" κ.λπ.), που τοποθετείται μπροστά από το λανθάνον σύνταγμα "μη ανθρώπινο" (ή "δεν είναι άνθρωπος" κ.λπ.). Η δύναμη της γλωσσικής άρνησης μπορεί επίσης να εξηγηθεί μ' αναφορά στον ίδιο τον εαυτό της: το "όχι" (ή "μη" ή "δεν" κ.λπ.), που ταυτόχρονα καταργεί και διατηρεί, μπορεί και το ίδιο να καταργηθεί (ή και να διατηρηθεί, με μια καταστροφική πιθανότητα, που υπόκειται σ' ατέλειωτες αναβολές). Ο "χώρος με κέντρο εμάς," που αποκαλύπτεται από την ενσώματη προσομοίωση από τη στιγμή της γέννησης του άνθρωπου, δεν μπορεί να γίνει μια δημόσια σφαίρα μέσω κάποιας εξελικτικής ενίσχυσης. Εντελώς το αντίθετο: γίνεται τέτοια εξ αιτίας μιας δικής του διαδικασίας διαβουλεύσεων, μιας διαδικασίας φορτωμένης με κίνδυνους. Ο "χώρος με κέντρο εμάς" κι η δημόσια σφαίρα αποτελούν δυο τρόπους, παράλληλους αλλά επίσης κι ασύμμετρους, με τους οποίους εκδηλώνεται η έμφυτη κοινωνικοποίηση της νόησης, πριν και μετά το βίωμα της γλωσσικής άρνησης. Πριν απ' αυτό το βίωμα, υπάρχει μια συμπαγής κι αλάνθαστη νευρωνική συν-αίσθηση. Μετά απ' αυτό το βίωμα, έρχεται η αβεβαιότητα της πειθούς, οι θυελλώδεις μεταπτώσεις και μεταμορφώσεις των εποικοδομητικών συνεργασιών, η τραχύτητα των πολιτικών συγκρούσεων. Για να ορίσουμε την άρνηση της άρνησης, χάρη της οποίας η λεκτική γλώσσα εμποδίζει το "ριζικό κακό" (το οποίο όμως η ίδια η γλώσσα είχε καταστήσει δυνατό), θα ήθελα να χρησιμοποιήσω μια θεολογικο-πολιτική έννοια, η οποία τυχαίνει να έχει μια ιδιαίτερα ταραχώδη ιστορία: την έννοια του κατέχοντος. Έχοντας χρησιμοποιηθεί στην Δεύτερη Επιστολή προς τους Θεσσαλονικείς του Απόστολου Παύλου, η έννοια αυτή σημαίνει "δύναμη που συγκρατεί." Το κατέχον (κι ανάλογα ο κατέχων) είναι ο μηχανισμός, που ασταμάτητα αναβάλλει την ολική καταστροφή: το τέλος του κόσμου για την θεολογία, την αποσύνθεση της κοινωνικής τάξης σύμφωνα με τη μεσαιωνική και τη σύγχρονη πολιτική θεωρία. Η λεκτική γλώσσα είναι ένα νατουραλιστικό κατέχον, το οποίο, στηρίζοντας το σχηματισμό της δημόσιας σφαίρας, εμποδίζει την εκδήλωση της καταστροφής της μη αναγνωρισιμότητας. Όμως, είναι ένας πολύ ιδιόμορφος τύπος κατέχοντος, αφού (η γλώσσα) διασφαλίζει το "ριζικό κακό," που η ίδια δημιουργεί: τώρα, το αντίδοτο δεν είναι παρά το ίδιο το δηλητήριο.</p>

    <div class="bibliography">
        <h3>Βιβλιογραφία:</h3>
        
        <p>Gallese, Vitorio. "The Manifold Nature of Interpersonal Relations: The Quest for a Common Mechanism" in Philosophical Transactions of the Royal Society, B: Biological Sciences (2003): http://journals.royalsociety.org/content/uta2fm7w4y0w51yb/fulltext.pdf.</p>
        
        <p>Napolitano, Francesco. Lo specchio delle parole. Torino: Bollati Boringhieri, 2002.</p>
        
        <p>Plato. Sophist, translated by F.M. Cornford in The Collected Dialogues of Plato, edited by Edith Hamilton and Huntington Cairns. Princeton, New Jersey: Princeton University Press, 1985.</p>
        
        <p>Schmitt, Carl. Der Begriff des Politischen (1932). The Concept of the Political, translated by George Schwab. New Brunswick, New Jersey: Rutgers University Press, 1976.</p>
        
        <p>Vygotsky, Lev. Mislenie i rec' (1934). Thought and Language, translated by Alex Kozulin. Cambridge, Massachusetts: MIT Press, 1986.</p>
        
        <p>Winnicott, Donald W. Playing and Reality. New York: Routledge, 2006.</p>
    </div>
</body>
</html>
